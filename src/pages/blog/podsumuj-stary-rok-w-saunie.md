---
templateKey: blog-post
graphic: 'https://ucarecdn.com/6546081d-d8db-48c1-a05b-45c450c91903/'
type: Rozwój
date: 2018-12-27T12:16:22.602Z
title: Podsumuj stary rok w saunie!
description: >-
  Chcielibyście bardziej świadomie wejść w Nowy Rok? Mamy dla Was ciekawą
  propozycję..
tags:
  - blog-couching
---
# Podsumuj stary rok w saunie!

Zakupowy szał już za nami, prezenty spakowane, prawie wszyscy wrócili już do swoich rodzinnych domów. Jeszcze tylko posprzątać cały dom trzy razy, przygotować dwanaście wigilijnych potraw (i kolejne dwanaście na „po świętach”), nakryć do stołu i… Wigilia. W końcu. Warto było czekać na ten moment- wszyscy dookoła są spokojniejsi, bardziej szczęśliwi niż na co dzień.

Ale to tylko kilka dni, po których bezlitosna rzeczywistość znów chce się z nami zbratać. Może warto więc przy kolejnym kawałku sernika pomyśleć o nadchodzącym roku? Myśleliście już o tym, co chcielibyście zmienić, kiedy wasz kalendarz na smartfonie pokaże datę 01.01.2019? Zapewne większość z Was pomyśli że nie miała jeszcze na to czasu. Leci „Kevin sam w Domu”, w pokoju obok na Spotify słychać świąteczną playlistę, mama sprytnie szuka sposobu, żeby dowiedzieć się czy nie masz już jakiejś dziewczyny. Myślisz, żeby znaleźć parę minut dla swoich myśli na zewnątrz- ale spacer, bieganie.. przecież to takie nudne gdy jest zimno i nawet śniegu nie ma! „**A myślałeś może żeby przejść się do sauny?**” – pisze znajomy, z którym rozmawiasz tylko od święta. Może właśnie ta wiadomość pomoże Ci sprecyzować cele na przyszły rok?

![Photo by Estonian Saunas on Unsplash](https://ucarecdn.com/8db111c2-138f-4d0b-891d-50cd811e416d/)

Sauny i łaźnie już od najdawniejszych lat służyły człowiekowi nie tylko do celów stricte higienicznych. Umilały one czas mieszkańcom antycznych miast, **Finowie** natomiast zakochali się w tym rytuale do tego stopnia, że zaledwie 10% społeczeństwa nie korzysta z nich regularnie, a **ponad milion saun** to sauny prywatne (w kraju liczącym około 5,5mln mieszkańców)! Polska na praktykę saunowania ciągle się otwiera, coraz więcej osób zaczyna przekonywać się do tego rodzaju spędzania czasu. I bardzo dobrze! **Sauna posiada szereg właściwości prozdrowotnych**, m.in. zwiększa odporność naszego organizmu, zwiększa ukrwienie w mięśniach przez co przyspiesza przemianę materii w mięśniach i kwasu mlekowego we krwi, oczyszcza ciało z toksyn, złuszczonego naskórka. Sauna daje również niezły wycisk naszemu organizmowi. Ten przyjemny, około półtoragodzinny seans powoduje, że organizm musi zmagać się ze zmienną temperaturą, a zmęczony organizm na koniec dnia gwarantuje Wam głęboki, spokojny sen. Przed skorzystaniem z sauny zalecam sprawdzić również listę przeciwwskazań, ale na szczęście jest ona dość krótka.

Ale co z tymi planami na nadchodzący rok? No właśnie. Sauna to strefa spotkań, ale bardzo często też strefa ciszy. To doskonałe miejsce, żeby zastanowić się nad tym, co udało Ci się zrealizować w tym roku, na co zabrakło czasu, a czego nie zrobiłeś, bo po prostu Ci się nie chciało. Na seans składa się około 15 minut w gorącej kabinie oraz około 15-20 minut chłodzenia (zimny prysznic, basen na świeżym powietrzu, polewanie wodą, odpoczynek w pomieszczeniu o temperaturze około 18 stopni lub mniej). Seanse są 3. **Masz zatem prawie 2 godziny wyłącznie dla siebie**. Możesz zatem zastanowić się nad wieloma kwestiami, np.:

![Photo by Joshua Earle on Unsplash](https://ucarecdn.com/dab6972b-e119-4530-b317-d6c09712cd30/)

* **Podsumować stary rok.** Czy zrealizowałeś swoje plany? Czy pozamykałeś sprawy, które powinny być już dawno zakończone. Jeśli nie, to co sprawiło, że coś nie poszło po Twojej myśli, czy stało się coś lepszego, a może niestety pojawiły się nowe problemy, uniemożliwiające realizację dawnych planów?
* **Zastanowić się, jak wyglądały moje relacje z najbliższymi.** Czy uważasz, że w tym roku poświęciłeś im wystarczająco dużo czasu? Czy jesteś w stanie powiedzieć, z jakimi problemami zmagała się Twoja rodzina/ bliscy znajomi. Czy jesteś w stanie powiedzieć, ile dobrych chwil przyniósł im ten rok?
* **Skupić się na swoich przyszłych celach.** Co byś chciał zrobić w nadchodzącym roku? Chciałbyś nauczyć się grać na gitarze, osiągnąć jakiś sportowy wynik w danej dziedzinie sportu, stworzyć kolekcję swoich ulubionych gadżetów z ulubionego filmu? A może chciałbyś coś zwiedzić? **Pośrednimi pytaniami dojdź do konkretnych odpowiedzi**, aby zwykłe przemyślenia zmienić w naprawdę pomocną rozmowę z sobą samym.

To zaledwie trzy propozycje tematów do samodzielnego opracowania. Wykorzystaj choć jedną z nich, zdziwisz się jak wiele zaskakujących informacji jesteś w stanie wyciągnąć z siebie samego. Pamiętaj tylko, żeby być w tych przemyśleniach **szczery**, nieszczere odpowiedzi doprowadzą Cię donikąd! Mam nadzieję, że w Nowy Rok wejdziesz bardziej świadomy, a jednocześnie zdrowszy dzięki saunie i naszym wskazówkom. 

**_Szczęśliwego Nowego Roku, życzy ekipa ZdrowegoBusa ;)_**
